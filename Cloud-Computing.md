# ক্লাউড কম্পিউটিং কী এবং কেন
ঋজু ঘোষ, ৩ আগস্ট ২০২০, ব্যাঙ্গালোর

আজকের দিনে আমরা অনেকেই জানি কম্পিউটার কি? কম্পিউটার কিন্তু কেবলমাত্র গণকযন্ত্র নয়। তর্কের খাতিরে ক্যালকুলেটর বা গণকযন্ত্রকেও কম্পিউটার বলা যেতে পারে।  কিন্তু আসলে তা নয়। কম্পিউটারের মূল বিষয় হল প্রোগ্রামেবিলিটি। মানে কিছু কোড যন্ত্রের মধ্যে ঢুকিয়ে দিলে তারপর যন্ত্র সেই কোড অনুযায়ী কাজ করবে। এই কোড ঢোকানোর ব্যাপারটা সাধারণ ব্যবহারকারীরা যেন করতে পারে। নইলে ক্যালকুলেটর চালাতেও কোড লাগে, কিন্তু সেটা ক্যালকুলেটর প্রস্তুতকারক কোম্পানিদ্বারা লেখা ও ঢোকান।  আমরা আমাদের ইচ্ছা মতন তা করতে পারি না ক্যালকুলেটরে।  তাই ক্যালকুলেটরকে আমরা কম্পিউটার বলবো না। এই ব্যাপারটা পরিষ্কার থাকলে যে কোন যন্ত্র দেখেই তাকে কম্পিউটার বলাটা যে একটা ভুল ধারণা সেটা মনের মধ্যে গেঁথে যাবে। 

এবার আসি কম্পিউটারের জগতের কিছু যুগান্তকারী  আবিষ্কার ও তার উপকারিতা সম্বন্ধে। এরমধ্যে অন্যতম হলো ইন্টারনেট। আমরা সকলেই জানি ইন্টারনেট এমন একটা জিনিস এই বিশাল পৃথিবীকে এক তারে বেঁধেছে। আমরা এই যোগাযোগ ব্যবস্থার প্রভূত উপকারিতা সম্বন্ধে প্রতিদিন অবগত হচ্ছি। টেলিগ্রাম, টেলিফোন মানুষকে যেমন কাছাকাছি এনে দিয়েছিল তেমনি ইন্টারনেট সমগ্র মানবজাতিকে একসঙ্গে আনতে সাহায্য করেছে। এই টেলিগ্রাম, টেলিফোন বা ইন্টারনেট -  সবকিছুর মূলে হচ্ছে গিয়ে নেটওয়ার্কিং। অর্থাৎ যে প্রযুক্তির সাহায্যে আমরা এক যন্ত্রের সঙ্গে আরেক যন্ত্রের যোগাযোগ স্থাপন করতে পারি তাকে আমরা নেটওয়ার্কিংএর সংজ্ঞা বলে ধরতে পারি। এই নেটওয়ার্কিং আছে বলেই আজকে আমরা ব্যাংকের এটিএম এর থেকে ডেবিট কার্ড দিয়ে টাকা তুলতে পারি।  যে মুহূর্তে একজন গ্রাহক তার ডেবিট কার্ড ও পিন নাম্বার এটিএম মেশিনে স্থাপন করেন, সেই মুহূর্তে নেটওয়ার্ক সক্রিয় হয়ে ওঠে। সে ব্যাংকের মূল তথ্যকেন্দ্র গিয়ে খোঁজ নেয় সেই লোকটার অ্যাকাউন্ট আছে কিনা এবং থাকলে তাতে টাকা জমা আছে কিনা তারপর আরো বিভিন্ন রকম সন্দেহজনক বাছাবাছির পর আমাদের এটিএম থেকে টাকা বেরিয়ে আসে। একে সিকিউরিটি সিস্টেম বলা হয় কিন্তু আমরা এতটা ভেতরে ঢুকব না।  আমরা নেটওয়ার্ক নিয়ে থাকবো।
 	
যে কথা বলছিলাম, যার জন্য নেটওয়ার্কিং নিয়ে এত কথা, তা হল  নেটওয়ার্কিং আজকের দুনিয়ায় একটি কম্পিউটারের সঙ্গে আরেকটি কম্পিউটারের যোগাযোগ স্থাপন করেছে। একটু সহজ ভাবে বলতে গেলে মানুষ যেরকম মানবসমাজে বাস করে সেরকমই কম্পিউটারও কম্পিউটারের সমাজে বসবাস করে। এখানে খুব কম কম্পিউটার পাওয়া যায় একাকী ও স্বনির্ভর। অন্তত আজকের দিনে দাঁড়িয়ে আমরা হয়তো এমন হাতে গোনা দু-একটি একলা কম্পিউটার পাবো যারা কখনো নিজেদেরকে ইন্টারনেটের সঙ্গে কানেক্ট করেনি। এই ধরনের কম্পিউটারকে আমি ‘একলা’ বলতে চেয়েছি।  নেটওয়ার্ক যেমন কম্পিউটারের সঙ্গে কম্পিউটারের যোগাযোগ সৃষ্টি করেছে সেরকমই একটা বৃহত্তর কম্পিউটার দুনিয়ার যোগাযোগ ব্যবস্থায় নেটওয়ার্ক অন্যতম শক্তিশালী একটি মাধ্যম। আজকের দিনে ইমেইল হোক, সোশ্যাল নেটওয়ার্কিং হোক বা খবরের কাগজ পড়া হোক বা গান শোনা সবকিছুর মূলেই নেটওয়ার্কিংয়ের সামান্য কিছু হলেও অবদান আছে। তাই কেউ কম্পিউটার কিনে প্রথমেই ইন্টারনেটের সঙ্গে তাকে জুড়ে দেবার চেষ্টা করে।  এর ফলে অনেক সুবিধা রয়েছে।  সেই সুবিধাগুলো থেকে আমরা নতুন ধরনের চিন্তাভাবনার সুযোগ পেয়েছি।

এবার আমি আপনি সবাই মনে করুন নিজেরা নিজেরা নিজেদের ল্যাপটপ কিনেছি। সেই ডেস্কটপ বা ল্যাপটপ আমাদের ঘরে রাখা থাকে আমরা তাকে ইন্টারনেটে কানেক্ট করি এবং সেই ইন্টারনেট ব্যবহার করে আমরা দুনিয়ার বিভিন্ন রকম খবরাখবর নিয়ে কাজকর্ম করে থাকি। একটা কম্পিউটার একটা সময় সাধারণত একটাই কাজ করতে পারে। সাধারণত ব্যক্তিগত ব্যবহারের জন্য আমরা একসঙ্গে দু'তিনটে কাজ করি না তাই একটি ডেস্কটপেই কাজ হয়ে যায়।  কিন্তু ব্যবসা-বাণিজ্য চালাতে গেলে অনেকগুলো কম্পিউটার দরকার হয়। মনে করুন আপনি রেলওয়ে রিজার্ভেশন কাউন্টারে গেছেন, সেখানে টিকিট বিক্রেতা বসে আছেন প্রত্যেকের সামনে কম্পিউটার। এরকম যত বড় ব্যাপার হবে তত সংখ্যায় অনেক কম্পিউটার লাগবে। একটা সময় আসবে এত কম্পিউটার দরকার পড়তে পারে একটা ব্যবসা চালানোর জন্য যে আসল ব্যবসায় যেটুকু জায়গা দরকার তার থেকে অনেক বেশি জায়গা কম্পিউটার বা আনুষঙ্গিক যন্ত্রপাতি রাখার জন্য দরকার পড়বে। অর্থাৎ ব্যবসার খরচ বেড়ে যাবে। মূলধন অনেক বেশি লাগবে কারণ আপনি অনেকগুলো কম্পিউটার কিনবেন। খালি কম্পিউটার কিনলে তো আর হলো না, আপনাকে ইলেকট্রিসিটি যাতে কম্পিউটার চলবে তার ব্যবস্থাও করতে হবে। আবার লোডশেডিং হয়ে গেলে পাওয়ার ব্যাকআপ সিস্টেম দরকার। সেগুলোকে ঠিকঠাক দেখভাল করে রাখার জন্য প্রচুর মানুষজনের দরকার। সে এক এলাহি ব্যাপার। 

ছোটবেলায় আমরা কেবলটিভি আসতে দেখেছি। প্রথম যখন আমাদের পাড়ায় কেবলটিভি চালু হয় তখন পাড়ার কিছু ছেলে মিলে ঠিক করে নিজেরা ডিসএন্টেনা কিনবে। কিন্তু ডিশ অ্যান্টেনা কিনতে অনেক খরচা। তাই তারা বাড়ি বাড়ি গিয়ে কেবল টিভি কী এবং কেন ইত্যাদি বোঝাতে শুরু করল এবং যারা উৎসাহী তাদের কাছ থেকে কিছু টাকা আগাম টাকা নিয়ে নিল। এই টাকা দিয়ে তারা ডিস এন্টেনা কিনে তার থেকে যারা যারা আগাম টাকা দিয়েছে তাদের বাড়িতে কানেকশন পৌঁছে দিয়েছিল। আপনি যদি ভেবে থাকেন তাহলে আপনি নিজেই নিজের ডিশ কিনতে পারেন।

আমার শহর পশ্চিমবঙ্গের উত্তরপ্রান্তে কোচবিহার। কোচবিহার রাজার শহর। সুবিশাল সুদৃশ্য তার রাজবাড়ি। জেনারেটর দিয়ে বিদ্যুৎ উৎপন্ন করে এই রাজবাড়িতে তা পাঠানো হতো। এর জন্য নিজস্ব পাওয়ার হাউস ছিল। সেই বিল্ডিংটি আজও দেখা যায়, লম্বা গম্বুজের মতন একটি মিনার। তার নিজের জন্য বিদ্যুতের ব্যবস্থা করতেই পারেন। সাধারণ মানুষের কি সম্ভব? আজকের দিনেওই কেবল টিভির মতো ব্যাপার। কেউ নিজের পাওয়ার গ্রীড নিজে বসায় না। সেই এলাকায় যে বিদ্যুৎসংস্থা বিদ্যুৎ সরবরাহ করে তাদের কাছ থেকে বিদ্যুৎ-এর জন্য কানেকশন নেয়। মাস গেলে খরচা কত হয় হিসেবে টাকা দিয়ে দেয়। এতে মাথাব্যথা কম। তারপর যন্ত্রপাতি বসানোর খরচ নেই। আবার পরিবারের সবাই মিলে এক মাসের জন্য ঘুরতে গেলে সামান্য বিল আসে। 

উপরের এই ব্যাপারগুলির মত যদি আমরা কম্পিউটার নিয়ে একই ধরনের চিন্তা ভাবনা করি তাহলে ব্যবসা চালানোর জন্য শয়ে শয়ে কম্পিউটার কেনার দরকার নেই।  একটি দুটি চালানোর মতো কম্পিউটার হলেই হবে বাকি কম্পিউটার গুলো ভাড়ায় নেওয়া যেতে পারে।  এইখানেই নেটওয়ার্ক এর উপকারিতা।  ভাড়ায় কম্পিউটারের অর্থ এই নয় যে আপনি কম্পিউটারগুলিকে নিজের অফিসে স্থাপন করবেন। তাহলে মূল সমস্যাটা রয়েই যায়, তা হলো অনেক জায়গার দরকার। কারণ অতগুলি কম্পিউটার রাখতে গেলে তার জন্য ব্যবস্থাও করতে হবে।  যা আমরা আগেই আলোচনা করেছি।  তাই ভাড়া নেওয়া কম্পিউটারগুলিকে নিজের অফিসের টেবিলে না টেনে এনে নেটওয়ার্কের সাহায্যে আমরা তাকে কানেক্ট করে ব্যবহার করতে পারি।  কিছুটা অনলাইনে সিনেমা দেখার মতন।  আপনাকে না সিনেমা হল বানাতে হচ্ছে, না আপনি সিনেমা হলকে বাড়িতে নিয়ে আসছেন।  সিনেমাটা দেখাটা আপনার কাছে জরুরী।  এরকমই নেটওয়ার্কের সাহায্যে আমরা ভাড়া নেওয়া কম্পিউটারগুলিকে কানেক্ট করে তাতে কাজকর্ম করে যেতে পারি নির্দ্বিধায়।  এটা বিদ্যুতের মতন ব্যাপার।  অনেকক্ষেত্রেই কম্পিউটারগুলি কেবলমাত্র ব্যবহারের উপরে আপনাকে বিল দেয়। যেমন চৈত্রসেল বাজার -  এই সময় আপনার অনেকগুলো কম্পিউটার দরকার কারণ দোকানে ভিড় বেড়ে যাবে এবং অনেকগুলো ক্যাশকাউন্টার খুলতে হবে। সেক্ষেত্রে ক্যাশকাউন্টারে কম্পিউটার থাকবে সেগুলি তেমন শক্তিশালী না হলেও চলবে ,বরং আপনি এইসব কম্পিউটার ভাড়ায় নিয়ে ক্যাশকাউন্টারের কম্পিউটারগুলো দিয়ে তাকে কানেক্ট করে আপনার দোকানের কাজ মিটিয়ে নিতে পারবেন। এরপর হয়তো আবার পুজোর সময় একই দরকার পড়বে। আপনার কম্পিউটার কিনতে হল না। আর চৈত্রসেলের পরে কম্পিউটারগুলি  অব্যবহৃত অবস্থায় পড়েও থাকল না।  যখন দরকার তখন ভাড়া নিলেই হল।  গরমকালে ঘরে না থাকলে ফ্যান অফ করে দিলে যেরকম ইলেকট্রিক বিল আসে না, সেরকম আপনি কম্পিউটার ব্যবহার না করলে আপনার কাছে তার বিল আসবে না।
 	
এই ধরণের ব্যবস্থাকে “ক্লাউড কম্পিউটিং” বলে।  অন্যের কম্পিউটার, অন্যের অন্যের ব্যবস্থাপনা আর ব্যবহার করছেন আপনি। আপনার ঘরে বসে কেবলমাত্র নেটওয়ার্কের সাহায্যে যোগাযোগ রেখে কম্পিউটার গুলি চালাচ্ছেন হাজার হাজার মাইল দূর থেকে।  লক্ষ লক্ষ কম্পিউটার যেখানে রাখা থাকে তাকে “ক্লাউড অফ কম্পিউটার্স” বলে আর এগুলি ব্যবহার করে কাজ করাকে “ক্লাউড কম্পিউটিং” বলে আখ্যা দেওয়া হয়।।
